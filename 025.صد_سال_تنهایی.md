# صد سال تنهایی
نویسنده: گابریل گارسیا ماکز

مترجم: بهمن فرزانه

کتاب را در ۱۰ روز تمام کردم، و هر شب که کتاب را کنار میگذاشتم تا به خواب بروم، داستان خانواده بوئندیا در سرم میچرخید و تا صبح خوابهای عجیب میدیدم.

به واسطه دیدن فصل اول سریال صد سال تنهایی از نتفلیکس و توصیه های مداوم همسرم، به خواندن کتاب ترغیب شدم. نکته مثبتی که دیدن سریال در ابتدا داشت، این بود که دیگر اسامی همچون خوزه آرکادیو بوئندیا، خوزه آرکادیو و آرکادیو برایم گیج کننده نبود. بالعکس تمام آنها را در ذهنم به صورتهایی نسبت میدادم که در سریال دیده بودم.

در این کتاب با رئالیسم جادویی مارکز آشنا شدم که وقایع خارق العاده را چنان با لحنی طبیعی و واقعی در زندگی روزمره بیان میکند، که انگار اصلا خارق العاده نیستند: سرهنگ آئورلیانو بوئندیا از وقعایع آینده خبر دارد، کشیش نیم متر از زمین بالا میرود، سه روز گل زرد از آسمان میبارد و ... . اما با قلم ماکز این وقایع مسخره و فانتزی به نظر نمی آیند بلکه با لحنی کاملا جدی و مجذوب کننده بیان میشوند. سبک داستان نویسی ماکز هم برایم جالب بود به گونه ای که ابتدای هر ماجرا، انتهای آن را مختصر و بی رحمانه بیان میکند و بعد خواننده صفحات را ورق میزند تا بفهمد چطور وضع به آنجا رسید که نویسنده در ابتدا گفت. به عنوان مثال در بخش مربوط به جنگ سرهنگ آئورلیانو بوئندیا داستان اینطور شروع میشود: "سرهنگ آئورلیانو بوئندیا سی و دوبار قیام کرد و در تمام آن ها شکست خورد. از هفده زن مختلف، صاحب هفده پسر شد که همه ی آنها قبل از آنکه به سی و پنج سالگی برسند، یکی بعد از دیگری، کشته شدند. از چهارده سوقصد، هفتاد و سه دام و یک تیرباران جان سالم به در برد. از خوردن یک فنجان قهوه، که استرکنین آن برای کشتن یک اسب کافی بود، نمرد. نشان لیاقتی را که رییس جمهور برایش در نظر گرفته بود، رد کرد. فرمانده کل قوای شورشیان شد. ..."

اما خواندن کتاب آنقدر برایم جذابیت داشت که هر از گاهی به بخش هایی از کتاب میرسیدم که شیرینی داشتان و جملاتش مثل پتک به سرم ضربه میزد و باید کتاب را چند دقیقه ای میبستم تا با واقعیت جدید کنار بیایم: هنگامی که خوزه آرکادیو بوئندیا را به خاطر "جنون" به درخت بلوط بستند، وقتی ملکیادس برای آرکادیو زمزمه های نامفهومی میکرد که او نمیفهمید ولی از قضا پیش بینی مرگش بود، وقتی سرهنگ پیش بینی مرگ خوزه أرکادیو بوئندیا را میکند، هنگامی که مست ها دوقلوها خوزه آرکادیو دوم و آئورلیانوبوئندیای دوم را در قبر دیگری گذاشتند، همه و همه برای من روایت داستان فوق العاده زیبایی بود.

امتیاز ۵/۵
